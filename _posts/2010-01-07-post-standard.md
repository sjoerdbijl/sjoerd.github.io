---
title: "Reis naar Rusland"
excerpt_separator: "<!--more-->"
categories:
  - Blog
tags:
  - Post Formats
  - readability
  - standard
---

Opleiding: International Business and Management
Instelling: Saint Petersburg University of Economics
Buitenlandervaring: studie
Locatie: Sint-Petersburg
 Sjoerd in St.-Petersburg

Mijn motivatie om naar Sint-Petersburg te gaan kwam voort uit de interesse voor het land, Rusland is het grootste land van de wereld waar ik eigenlijk niets van af wist. En na deze buitenlandervaring eigenlijk nog maar een klein beetje meer. Ik heb bewust Sint-Petersburg als locatie gekozen omdat het toegankelijk leek voor buitenlandse studenten.

Daarnaast heeft de stad veel cultuur te bieden om een kijkje te nemen in het land.
Ik heb een semester gestudeerd aan de “Saint Petersburg State University of Economics” (UNECON). Zij hebben een samenwerking met mijn hogeschool. Ik zou zeggen dat deze instelling vergelijkbaar is met een Nederlandse Hogeschool.


Het proces van aanmelden en verblijf regelen was vrij gemakkelijk door de overeenkomst tussen mijn hogeschool en de partneruniversiteit. Ik hoefde eigenlijk alleen een paar formulieren en e-mails te versturen en ik stond ingeschreven. Daarnaast bood de universiteit dorms aan op de campus waardoor ik erg makkelijk verblijf vond.

De Visumaanvraag was iets lastiger en hier kon ik in Nederland geen assistentie van de universiteit voor krijgen. Eenmaal in Rusland hielpen ze mij wel met het verlengen van mijn visa en andere vragen rondom mijn verblijf en registratie.

Ik denk dat ik 2 maanden voor mijn aankomst een uitnodiging kreeg van de partneruniversiteit. Hierna kon ik direct mijn visum aanvragen.


Wonen in Sint-Petersburg was een stuk duurder dan ik had verwacht. Hoewel mijn huur van € 200 lager is dan de meeste kamers in Nederland, telden de prijzen van boodschappen, abonnement voor de klimmuur, en tripjes buiten de stad aardig op. Mijn uitgaven waren hoger dan in Nederland.

Hierbij moet ik wel zeggen dat de campus van mijn universiteit in het centrum van de stad ligt, waardoor de prijzen in het algemeen erg hoog zijn. Een deel van mijn kosten kon ik gelukkig dekken met een beurs van “Holland Scholarship.”

Ik heb geluk gehad dat ik in de eerste paar weken wat Russische studenten heb leren kennen via een soort studievereniging van de universiteit. Hierdoor kwam ik snel terecht in leuke musea en datsja’s, en werd ik uitgenodigd op huisfeestjes. Russen zijn enorm geïnteresseerd in buitenlanders en na kennismaking warme mensen. Daardoor is contact leggen erg makkelijk.

Bovendien was er op de campus een gemeenschap van internationale studenten om mee om te gaan. Ook waren er veel dingen in de stad om te bekijken en te doen, bijvoorbeeld schaatsen, de vlooienmarkt bezoeken of naar een museum gaan (wat ik zelf thuis eigenlijk nooit deed).

Om op een goede plek terecht te komen voor een buitenlandervaring kun je het beste eerst bedenken wat je eruit wilt halen voordat je overhaast een locatie kiest. Sint-Petersburg is bijvoorbeeld een goede locatie om een nieuwe cultuur te ontdekken maar geen fantastische plek om een half jaartje vakantie te houden.

Een semester naar het buitenland is een investering in jezelf en een leuke ervaring. Ik kan het alleen maar aanraden!

Sjoerd


link to original post:
"https://www.wilweg.nl/landen/meer-landen/rusland/ervaringen-in-rusland/rusland-sint-petersburg-sjoerd
